雨中花:三百年间，功标青史，几多俱委埃尘。悟黄粱弃事，厌世藏身。将我一枝丹桂，换他千载青春。岳阳楼上，纶巾羽扇，谁识天人。蓬莱愿应仙举，谁知会合仙宾。遥想望，吹笙玉殿，奏舞鸾裀。风驭云輧不散，碧桃紫奈长新。愿逢一粒，九霞光里，相继朝真。
促拍满路花:西风吹渭水，落叶满长安。茫茫尘世里，独清闲。自然炉鼎，虎绕与龙盘。九转丹砂就，一粒刀圭，便成陆地神仙。任万钉宝带貂蝉，富贵欲熏天。黄粱炊未熟，梦惊残。是非海里，直道作人难。袖手江南去，白蘋红蓼，又寻湓浦庐山。
六么令:东与西，眼与眉。偃月炉中运坎离，灵砂且上飞。最幽微，是天机，你休痴，你不知。
汉宫春:横笛声沉，倚危楼红日，江转天斜。黄尘边火澒洞，何处吾家。胎禽怨夜，来乘风、玄露丹霞。先生笑、飞空一剑，东风犹自天涯。情知道山中好，早翠嚣含隐，瑶草新芽。青溪故人信断，梦逐飙车。乾坤星火，归来了、煮石煎沙。回首处，幅巾蒲帐，云边独是桃花。
忆江南:江南鼓，梭肚两头栾。钉著不知侵骨髓，打来只是没心肝。空腹被人谩。
句:暂游大庾，白鹤飞来谁共语？岭畔人家，曾见寒梅几度花。春来春去，人在落花流水处。花满前蹊，藏尽神仙人不知。